---
layout: main
---

# SLAGET VID NISSAN - REGELBOK

## Intro
Slaget vid Nissan är ett brädspel som försöker återspegla en historisk
händelse &mdash; ett vikingaslag som utspelade sig en sommarnatt i
augusti, år 1062. Striden stod mellan 300 danska skepp och 150 norska,
precis utanför där staden Halmstad ligger idag. I verkligheten vann
norrmännen och jagade danskarna på flykt, men vad händer när du tar
kommandot istället?

## Grundläggande koncept

### Spelplan
Spelet spelas på en modell över en del av Laholmsbukten, ungefär från
Nissans mynning till nuvarande Örnäsudden (Halmstad). Spelplanen är
160 x 110 cm stor.

De delar av planen som är täckta av vatten men är inom 30 cm från land
räknas som *grunt vatten*, vilket refereras på vissa kort i spelet. I
övrigt har grunt vatten ingen effekt på spelet och skepp kan röra sig
fritt där.

### Skepp
Det finns tre olika storlekar på skepp i spelet:
- Kungaskepp (plats för 15 kämpar)
- Norska skepp (plats för 10 kämpar)
- Danska skepp (plats för 7 kämpar)

Vikingaskeppen var otroligt bra och snabba seglare, men vid strid så
tog man ner masterna och rodde istället. Så är det även i det här
spelet.

Ett skepp kontrolleras av den spelare som ensam har kämpar ombord. Om
fiender bordar skeppet kommer det inte att kunna förflytta sig förrän
anfallarna jagats på flykten eller dödats.

### Kämpar
Figurerna i spelet representerar olika sorters soldater som alla bär
vapen som var mycket vanliga under vikingatiden:

- Svärdsmän (svärd)
- Yxmän (yxa)
- Spjutmän (spjut)
- Bågskyttar (pilbåge)

Kämpar med svärd, yxor och spjut bär sköldar. De kämpar som
inte har pilbåge kan delta i avståndsstrid genom att kasta sten.

På varje sida finns även tre namngivna ledare; en kung och två
hjältar. Ledare är de som ger order i striden och är därför mycket
viktiga för att kunna manövrera skeppen och kämparna i spelet. De är
även utomordentliga krigare och räknas därför dubbelt när de
attackerar.

Norrmän:
- Harald Hårdråde (pilbåge)
- Håkon Jarl (yxa)
- Eystein Orre (svärd)

Daner:
- Sven Estridsson (svärd)
- Finn Arnesson (spjut)
- Skjalm Tokesson (yxa)

Varje sida har även en kämpe med ett horn, en *hornblåsare*. Dessa ska
med fördel placeras på samma skepp som ledarna, för de hjälper ledarna
att ge order till andra skepp (se *Aktivering*).

Slutligen har båda sidorna varsin *fanbärare* (deras modeller bär på
en flagga var). Dessa räknas som spjutmän i strid men är värda mer
vinstpoäng för motståndaren om de stupar.

Under spelets gång kommer många av kämparna att stupa. De ställs då
bredvid spelplanen och hålls åtskillda så att det är enkelt att se hur
många kämpar som varje sida har förlorat.

### Distans
Mätning av avstånd i spelet sker i centimeter (cm).  Vid vid
aktivering, förflyttning och avståndsstrid så sker detta från **skepp
till skepp**. Det räcker alltså till exempel att de yttersta ändarna
av två skepp är inom 10 cm från varandra för att de ska kunna
attackera varandra med stenkastning, det är aldrig nödvändigt att mäta
från en kämpe till en annan.

### Runor
Spelet innehåller 16 st runbrickor i följande konfiguration:

Framsidor:
* 12 st ᚦ (träff)
*  4 st ᛟ (Oden)
<!-- *  3 st ᛞ (dubblering) -->

På baksidan är alla runbrickor blanka, vilket representerar en miss.

När runor ska kastas så dras ett antal från påsen och de kastas uppåt
en bit, så att de faller okontrollerat ner på bordet.

<!-- De runor som efter kastet visar ᛞ läggs bort, och för varje sådan runa -->
<!-- dras och kastas ytterligare två runor från påsen. När inga fler ᛞ -->
<!-- visas så är kastet avklarat och resultatet kan tydas. -->

Flera kort har en effekt som lägger till ett antal runor till
kastet. De räknas som att de ingår i det initiala kastet och deras
resultat kan ej ändras.

### Kort
Varje lag (Norrmän / Daner) har en egen kortlek på X kort var. Korten
är färgkodade med en ikon i det övre vänstra hörnet. Varje ikon är
knuten till en av ledarna i spelet, eller till hela laget.

Varje spelare drar och spelar kort från sin personliga lek. De slängs
i en slänghög bredvid draghögen. Både drag- och slänghög ska hållas
utanför eller i den yttersta kanten av spelbrädet, så att de inte
förhindrar skeppens rörelse.

### Asymmetri
Spelet kan spelas med varierande mängd skepp och kämpar, dock med
följande begränsningar:

- Norrmännen använder sig av ett kungaskepp och resten norska
  (mellanstora) skepp.
- Danerna ska ha dubbelt så många skepp som norrmännen, de använder
  sig av ett kungaskepp och resten danska (små) skepp.
- Varje skepp ska vara fyllt med kämpar.
- Alla ledare (tre per lag) måste alltid vara med i spelet och de
  måste alltid starta på olika skepp.
- Kungarna måste starta på de största skeppen.

Exempel:
- Danerna har 6 skepp, 15 + 7 x 5 = total 50 st kämpar.
- Norrmännen har 3 skepp, 15 + 10 x 2 = total 35 st kämpar.

Beroende på hur många skepp som används så ska spelarna ha olika antal
kort på handen:

* Storlek I   (3 norska skepp):   4 kort var
* Storlek II  (4-6 norska skepp): 5 kort var
* Storlek III (7+ norska skepp):  6 kort var

## Förberedelser
1. Norrmännen placerar sina skepp innerst i viken (aldrig längre ut än
   linjen från Nissans mynning till spetsen på Örnäsudden) och
   placerar sina kämpar ombord.
2. Danerna placerar sina skepp på den andra halvan av spelplanen, vart
   och ett minst 50 cm från de norska skeppen.
3. Varje spelare går igenom sin kortlek och tar ut de kort som är
   markerade att användas för slagets storlek (I-III)
4. Spelarna blandar sina respektive kortlekar och drar sedan ett antal
   kort till handen (se ovan för korrekt antal).

## Spelordning
Danerna börjar. Spelarna turas därefter om att utföra en komplett tur,
tills dess att någon vinner (se *Spelets slut*).

En spelartur består av följande handlingar:

1. Spela ett kort från handen.
2. Aktivera ett eller flera skepp (beroende på spelat kort).
3. Utför handlingar med kämparna ombord på aktiverade skepp, ett skepp
   i taget.
4. Dra kort så att spelaren återigen har fullt antal kort på handen.

### 1. Spela kort
Spelaren kan spela vilket kort som helst från handen, även om de har
begränsad eller ingen effekt. Läs kortets titel och regeltext högt för
motståndaren.

Kort som tillhör en död ledare eller bara anses vara obrukbart i
nuvarande situation kan spelas som ett neutralt kort utan regeltext,
med aktiveringsvärde 1.

<!-- Om spelaren anser att ett eller flera kort på hand är obrukbara för -->
<!-- situationen, så är det tillåtet att istället slänga hela eller delar -->
<!-- av sin hand och sedan gå direkt till steg 3. I detta fall får inga -->
<!-- skepp aktiveras och spelaren passar effektivt sin tur för att försöka -->
<!-- förbättra korten på hand. -->

### 2. Aktivering av skepp
Varje kort hör till en av ledarna i spelarens lag (färgglad och
mönstrad ikon), eller så är det neutralt (svart ikon).

Kort som är knutna till en ledare (dvs har en färgglad och mönstrad
ikon i hörnet) kan aktivera skeppet där den ledaren befinner sig, samt
de vänligt sinnade skepp som är inom *hörhåll* (15 cm bort, räknat
från skepp till skepp; 30 cm om det finns en hornblåsare
ombord). Skepp måste inte kunna se varandra för att ge order.

Neutrala kort (med svart ikon) kan aktivera alla skepp, oavsett var de
befinner sig på spelplanen, även ledarnas skepp.

Ett kort kan aktivera upp till så många skepp som siffran under ikonen
i hörnet visar (*aktiveringsvärde*). Om kortet istället har en prick
så kan kortet endast aktivera exakt det skepp där ledaren befinner
sig.

Exempel: Ett kort med Hårdrådes ikon och aktiveringsvärde 2 kan
aktivera Hårdrådes skepp och ett till skepp som är inom
hörhåll. Alternativt skulle kortet kunna aktivera två skepp inom
hörhåll från Hårdrådes skepp (men då aktiveras ej Hårdrådes skepp).

Den aktive spelaren väljer först ut och markerar tydligt vilka skepp
som hen aktiverar den här turen. Spelaren utför sedan följande
handlingar med hjälp av kämparna ombord ett skepp i taget, i valfri
ordning:

<pre>
 a) Förflyttning av skepp
 b) Sammanbindning / losstagning av skepp
 c) Avståndsstrid
 d) Förflyttning / närstrid med kämpar
</pre>

Grundprincipen är att varje kämpe ombord på ett aktiverat skepp kan
utföra en handling per tur. Det kan till exempel vara att ro, skjuta
pilbåge, eller äntra ett fiendeskepp. Förflyttning och närstrid är
tätt sammankopplade och räknas därför som en handling i det här
avseendet.

Varje handling utförs i en grupp om max åtta kämpar och exakt samma
handling kan inte försökas igen under samma aktivering med en annan
grupp på samma skepp.

När alla aktiverade skepp har utfört sina handlingar är steg 2 slut
och spelaren går till steg 3 för att fylla på sin hand med kort.

#### a) Förflyttning av skepp
Ett skepp kan flyttas om det:
  1. Inte innehåller fiendekämpar
  2. Inte redan har flyttat den här turen.
  3. Inte är sammanbundet med något annat skepp.

Varje skepp kan alltså bara att ro/flytta en gång per aktivering, men
detta kan utföras antinget före, efter eller mitt emellan övriga
handlingar.

Spelaren väljer hur många av kämparna ombord som ska spendera sin
handling på att ro (max 8 st). Varje kämpe som hjälper till att ro
bidrar med 5 cm till förflyttningen av skeppet. Mät från spetsen på
fören och till den punkt på spelplanen ditt skeppet ska ta sig.

Ett skepp kan även flyttas bakåt eller i sidled men varje roddare
bidrar då bara med 2 cm till förflyttningen.

Ett skepp som är sammanbundet med ett annat skepp (se nedan) kan inte
flyttas utan att först *huggas loss*; detta kräver en handling från
någon kämpe ombord.

#### b) Sammanbindning / hugga isär
Istället för att slåss kan en kämpe knyta ihop skeppet han befinner
sig på med ett annat skepp (placera då en sammanbindningsbricka mellan
dem), eller ta bort en sådan sammanbindning. Båda dessa handlingar kan
bara utföras om inga fiendekämpar finns ombord på det aktiverade
skeppet.

Ett skepp som är ihopbundet med andra skepp från samma lag (sida vid
sida, midskeppen där de är som bredast ska röra vid varandra) har
några fördelar:

- En *sköldmur* kräver endast tre kämpar för att kunna bildas ombord
- Vid avståndsattacker från ett sådant skepp kastar anfallaren en extra runa

Flera av spelarnas kort blir också mer effektiva i de fall då
aktiverade skepp är sammanbundna.

Det är möjligt att binda ihop skepp som tillhör olika lag, inget av
dem kan då flyttas utan att en kämpe ombord först spenderar en
handling på att hugga loss skeppet han befinner sig på.

#### c) Avståndsstrid
Kämpar kan spendera sin handling på att attackera motståndaren genom
avståndsstrid.

Följande begränsningar gäller för avståndsstrid:
- Bågskyttar når 40 cm (mätt från skepp till skepp).
- Stenkastning når 10 cm (mätt från skepp till skepp).
- Det måste gå att dra en linje i vattennivå, från skeppet som
  attackerar till dess mål (skeppen kan "se varandra"). Denna linje
  får inte krocka med något skepp, oavsett tillhörighet.
- Varje fiendeskepp kan bara attackeras en gång per aktivering. Det
  går alltså att dela upp så att ett antal bågskyttar attackerar skepp
  A, några andra bågskyttar attackerar skepp B, samt ett antal
  närstridande kämpar kastar sten på skepp C. Efter dessa tre attacker
  är det inte möjligt att anfalla varken A, B eller C i avståndsstrid
  mer under den här aktiveringen. Maximalt kan åtta bågskyttar ingå i
  en grupp som anfaller ett specifikt mål.
- Om det befinner sig fiendekämpar ombord på det aktiverade skeppet
  kan dina kämpar ombord inte utföra avståndsstrid, varken mot andra
  skepp eller sitt eget.
- Det går inte att attackera ett annat skepp som innehåller kämpar
  från spelarens eget lag.
- Ett skepp som attackerats i avståndsstrid kan inte heller bli
  attackerat i närstrid senare under samma aktivering.

För varje avståndsattack kastar den aktiva spelaren en runa per kämpe
som deltar i attacken (pilbågsskytte och stenkastning är lika
effektiva i detta avseende). Om en ledare deltar i avståndsstrid
räknas den dubbelt och bidrar alltså med två runor till kastet oavsett
vapentyp. Är skeppet som attacken sker ifrån sammanbundet med ett
annat vänligt skepp (endast midskepp mot midskepp) så får man lägga
till en extra runa till kastet (pga stabilitet).

Runan ᚦ räknas som träff, Odens runa ('ᛟ') har ingen effekt i
avståndsstrid.

<!-- Dubbleringsrunan 'ᛞ' fungerar som vanligt (kasta två -->
<!-- till runor). -->

Efter varje avståndsattack läggs runorna tillbaka i påsen, och
eventuell ny avståndsattack utförs därefter.

##### Sköldmur
Ett attackerat skepp bildar automatiskt en *sköldmur* om minst fem av
kämparna på skeppet bär sköld (tre, om skeppet är sammanbundet bredvid
ett annat skepp från samma lag).

Om ett skepp med sköldmur attackeras så ignoreras den första
'ᚦ'-runan.

Sköldmur har ingen betydelse när den tillhör anfallaren och har därför
heller ingen effekt på 'ᛟ'-runan.

##### Skada vid avståndsstrid
Den aktive (attackerande) får dräpa en kämpe på det attackerade
skeppet per träff-runa, men måste välja kämpar i följande ordning:

1. Vanliga kämpar
2. Hornblåsare
3. Fanbärare
4. Ledare som inte är kungen
5. Kungen

#### d) Närstrid och förflyttning
Kämpar ombord på det aktiverade skeppet som inte redan utfört en
handling kan delta i förflyttningar till intilliggande skepp (skeppen
måste röra vid varandra), alternativt stanna kvar på sitt skepp och
slåss (eller göra något annat).

Det är aldrig nödvändigt att mäta distans när en kämpe rör sig ombord
på eller mellan skepp, begränsningen är istället att en förflyttning
aldrig kan inbegripa mer än två skepp -- kämpen kan alltså göra max
ett "hopp" mellan två skepp. Det är endast möjligt att flytta sig
("hoppa") mellan två skepp om de rör vid varandra.

Det är tillåtet att dela upp kämparna i flera grupper som flyttar till
olika skepp. Det är dock inte möjligt att göra flera förflyttningar
till samma skepp, varje förflyttning till ett annat skepp sker i grupp
och sedan är det skeppet ej ett legalt mål för fler förflyttningar
under nuvarande aktivering. Varje sådan grupp kan som mest innehålla
åtta kämpar. Att starta en närstrid på det aktiverade skeppet (dvs en
förflyttning med längd 0) går även det bara att utföra en gång per
aktivering. Man kan alltså inte försöka attackera fiender ombord flera
gånger med olika grupper.

Exempel: Skepp A aktiveras, det vidrör skepp B och C. Tre kämpar från
skepp A flyttar till B. Sedan flyttar två kämpar från A till
C. Nu är det inte möjligt att flytta fler kämpar från A till varken B
eller C under den här aktiveringen.

Det **är** tillåtet att *fly* från ett skepp som innehåller fiender
genom att helt enkelt flytta en grupp (1-8 kämpar) till ett
intilliggande skepp, men inte om det skeppet också innehåller
fiendekämpar (en flykt kan aldrig leda till anfall / strid). I så fall
måste man först försöka besegra fienderna ombord med en grupp kämpar
innan en annan grupp gör anfallet in på det intilliggande skeppet.

##### Närstrid
En förflyttning som sker ombord eller slutar på ett skepp som
innehåller fiendekämpar, leder till närstrid. Följande kämpar deltar i
striden:

- De kämpar som valts ut till att flytta från det aktiverade skeppet
  (1-8 st).
- Valfritt antal vänliga kämpar på skeppet som de flyttar till, om de inte
  redan deltagit i strid den här turen (vid en tidigare
  aktivering). Den totala gruppen kämpar från anfallarens lag som
  deltar i striden får ej överstiga 8.
- Fiendekämpar ombord på skeppet dit förflyttningen sker

Vid närstrid som en effekt av förflyttning så flyttas inte kämparna
förrän **efter** närstriden har utförts (antalet som kan flyttas beror
på hur mycket plats som finns ombord efter att kämparna har fallit).

Endast de kämpar som räknas in i striden kan ta skada.

Kort som påverkar strid (t ex lägger till runor) är aktiva i varje
strid som initieras under spelarens tur, om inget annat anges på
kortet.

Exempel: Kortet "Korpen Flyger" ger två extra 'ᛟ' (Oden-runor) i
närstrid. Skepp A delar upp sina kämpar och anfaller både skepp B och
skepp C. I båda dessa strider kommer minst två kämpar från varje sida
att falla, pga de två säkra Oden-runorna på kortet.

För varje anfallande kämpe med svärd, yxa eller spjut som ingår i
striden kastar den aktive spelaren en runa. Bågskyttar bidrar endast
med en halv runa (avrundat nedåt) för detta ändamål, t ex ger tre
bågskyttar alltså endast en runa att kasta i närstrid. Ledare bidrar
med två runor var (oavsett vapentyp).

Runan ᚦ räknas som träff, precis som i avståndsstrid så stoppas den
första 'ᚦ'-runan av en *sköldmur*.

##### Skada vid närstrid
Precis som vid avståndsstrid så är det spelaren som *ger* skada som
bestämmer vilken kämpe som faller, med begränsningen att kämparna
måste väljas i den ordning som listades under *avståndsstrid*
tidigare.

Varje 'ᛟ' (Odens runa) i kastet ger en skada på både anfallarens och
försvararen. Även i detta fall är det anfallaren som väljer vilka som
dräps, i samma rangordning som tidigare nämnts. Denna skada går ej att
undvika, förutom via vissa kort. Endast kämpar som var med i striden
kan bli skadade av Odens runa, detta är relevant då aktiv spelare
startar en strid med endast en del av sina kämpar på det aktiverade
skeppet, med avsikt att flytta resterande kämpar till andra
intilliggande skepp.

Efter att skada har delats ut, så måste anfallaren flytta in så många
som möjligt av sina överlevande kämpar på den anfallna båten.Det
största antalet kämpar som teoretiskt sett kan flyttas är alla de som
ingick i anfallet (och inte dog pga Odens runa). De kämpar som inte
deltog i striden (t ex för att de hade rott tidigare i turen) blir
alltid kvar (de kan utföra en förflyttning till ett annat skepp). Ett
skepp kan aldrig innehålla fler kämpar än sin maxgräns (dvs antalet
kämpar som det startade med).

Exempel: Den danske spelaren anfaller norrmännen med fem kämpar mot
ett fullsatt skepp. Tre norrmän och en dansk dör i striden, nu måste
tre av de fyra kvarvarande danskarna flytta över till det norska
skeppet.

### 3. Dra kort
Det spelade kortet ska nu läggas i en slänghög bredvid spelarens
draghög.

Spelaren drar sedan kort från leken tills dess att hen har lika många
som hen startade med (tre eller fyra, beroende på antalet skepp i
början av partiet). Om en spelare försöker dra kort när deras lek har
slut på kort så är spelet slut och går till poängräkning (se nedan).

## Spelets slut
Spelet tar slut direkt om något av följande händer:
 1. En av kungarna dör. Spelaren förlorar då omedelbart och vinstpoäng
    har ingen betydelse. Om båda kungarna dör i samma strid vinner försvararen.
 <!-- 2. En spelare når upp till den förutbestämda gränsen (beroende på -->
 <!--    spelets storlek) vinstpoäng, eller mer. Hen vinner då med -->
 <!--    en gång. Om båda spelarna når upp till denna gräns samtidigt (t ex -->
 <!--    efter en strid) så vinner den som har mest poäng. Om spelarna har -->
 <!--    exakt samma poäng fortsätter spelet tills någon tar ledningen -->
 <!--    eller vinner på annat vis. -->
 2. En spelare inte kan dra kort till sin hand för att deras
    draghög är tom. Spelet går då till poängräkning. Om båda spelarna
    har samma poäng blir det oavgjort.

### Vinstpoäng
- Varje fiendeskepp man kontrollerar: 10 poäng för vanliga skepp, 15 poäng
  för kungaskepp
- Varje stupad fiendeledare: 20 poäng
- Varje stupad fientlig fanbärare: 5 poäng
- Varje stupad fientlig hornblåsare: 3 poäng
- Varje stupad fiendekämpe: 1 poäng

<!-- Spelstorlek I:   40 VP -->
<!-- Spelstorlek II:  50 VP -->
<!-- Spelstorlek III: 60 VP -->

<hr>

# Kortfattad Spelarhjälp

## Rundans struktur
1. Spela ett kort (kan alltid spelas som neutralt kort utan text som
   aktiverar ett skepp)
2. Aktivera skepp (markera dessa)
3. Varje aktiverat skepp sedan låta sina kämpar utföra följande
   handlingar i valfri ordning:
   - a) Rodd (5 cm / roddare, 2 cm åt sidan och bakåt). Roddare kan
      inte flytta/strida. Endast en förflyttning per aktivering är
      möjlig för varje skepp, rodden kan alltså ej delas upp i flera
      delar. Skepp med fiender ombord kan ej flytta.
   - b) Fastknytning och losstagning (egna ELLER fiendens skepp).
   - c) Avståndsstrid, kan attackera flera olika mål. 'ᛟ' har ingen effekt.
      Om skeppet är sammanbundet med vänligt skepp, kasta en extra
      runa i varje avståndsattack.
   - d) Närstrid/förflyttning. Kan starta strid på aktiverade skeppet,
      och/eller anfalla intilliggande skepp. Anfallarens kämpar som
      redan är ombord på ett attackerat skepp kan också delta i
      striden. Varje handling kan utföras flera gånger (förutom rodd),
      dock aldrig med samma mål. Varje handling kan utföras med
      maximalt åtta kämpar.
4. Dra kort tills du har en full hand igen.

## Strid
I strid under kan varje fiendeskepp endast attackeras en gång per
aktivering (det går alltså inte att dela upp en attack i flera delar
och t ex kasta en runa "i taget").

I all strid ger ᚦ en skada på den som är attackerad.
Vid närstrid ger ᛟ en skada på båda sidorna i striden, kan ej
blockeras.

Anfallaren väljer vilka kämpar som ska falla, måste välja ledare efter
rangordning.

## Sköldmur
- Fem sköldar eller mer blockerar första 'ᚦ'-runan (träff) när skeppet
blir anfallet (både avstånds- och närstrid).
- Om skeppet är sammanbundet med ett annat vänligt skepp räcker det med tre
sköldar.
