---
layout: main
---

# SLAGET VID NISSAN - REGELBOK

## Intro
Slaget vid Nissan är ett brädspel som försöker återspegla en historisk
händelse &mdash; ett vikingaslag som utspelade sig en sommarnatt i
augusti, år 1062. Striden stod mellan 300 danska skepp och 150 norska,
precis utanför där staden Halmstad ligger idag. I verkligheten vann
norrmännen och jagade danskarna på flykt, men vad händer när du tar
kommandot istället?

## Grundläggande koncept

### Skepp
Det finns tre olika storlekar på skepp i spelet:
- Kungaskepp (plats för 15 kämpar)
- Norska skepp (plats för 10 kämpar)
- Danska skepp (plats för 7 kämpar)

Vikingaskeppen var otroligt bra och snabba seglare, men vid strid så
tog man ner masterna och rodde istället. Så är det även i det här
spelet.

Ett skepp kontrolleras av den spelare som har en kämpe vid styråran
(längst bak). Om fiender bordar skeppet kommer det inte att kunna
förflytta sig förrän anfallarna jagats på flykten eller dödats.

### Kämpar
Figurerna i spelet representerar olika sorters soldater som alla bär
vapen som var mycket vanliga under vikingatiden:

- Svärdsmän (svärd)
- Yxmän (yxa)
- Spjutmän (spjut)
- Bågskyttar (pilbåge)

Kämpar med svärd, yxor och spjut bär sköldar. Alla typer av kämpar
(även ledare och bågskyttar) kan ta rollen som styrman genom att stå
längst bak i ett skepp, precis bredvid styråran. De kämpar som inte
har pilbåge kan delta i avståndsstrid genom att kasta sten.

På varje sida finns även tre namngivna ledare; en kung och två
hjältar. Ledare är de som ger order i striden och är därför mycket
viktiga för att kunna manövrera skeppen och kämparna i spelet. De är
även utomordentliga krigare och räknas därför dubbelt när de
attackerar.

Norrmän:
- Harald Hårdråde (pilbåge)
- Håkon Jarl (yxa)
- Eystein Orre (svärd)

Daner:
- Sven Estridsson (svärd)
- Finn Arnesson (spjut)
- Skjalm Tokesson (yxa)

Under spelets gång kommer många av kämparna att stupa. De ställs då
bredvid spelplanen och hålls åtskillda så att det är enkelt att se hur
många kämpar som varje sida har förlorat.

### Distans
Mätning av avstånd i spelet sker i centimeter (cm).  Vid vid
aktivering, förflyttning och avståndsstrid så sker detta från **skepp
till skepp**. Det räcker alltså till exempel att de yttersta ändarna
av två skepp är inom 10 cm från varandra för att de ska kunna
attackera varandra med stenkastning, det är aldrig nödvändigt att mäta
från en kämpe till en annan.

### Runor
Spelet innehåller 20 st runbrickor i följande konfiguration:

Framsidor:
* 11 x "th" (träff)
* 6 x "o" (Oden)
* 3 x "d" (dubblering)

På baksidan är alla runbrickor blanka, vilket representerar en miss.

När runor ska kastas så dras ett antal från påsen och de kastas uppåt
en bit, så att de faller okontrollerat ner på bordet. De runor som
efter kastet visar ett "d" vänds nedåt, och för varje sådan runa dras
och kastas ytterligare två runor från påsen. När inga fler "d":n visas
så är kastet avklarat och resultatet kan tydas.

Flera kort har en effekt som lägger till ett antal runor till
kastet. De räknas som att de ingår i det initiala kastet och deras
resultat kan ej ändras.

### Kort
Varje lag (Norrmän / Daner) har en egen kortlek på X kort var. Korten
är färgkodade med en ikon i det övre vänstra hörnet. Varje ikon är
knuten till en av ledarna i spelet, eller till hela laget.

Varje spelare drar och spelar kort från sin personliga lek. De slängs
i en slänghög bredvid draghögen. Både drag- och slänghög ska hållas
utanför eller i den yttersta kanten av spelbrädet, så att de inte
förhindrar skeppens rörelse.

### Asymmetri
Spelet kan spelas med varierande mängd skepp och kämpar, dock med
följande begränsningar:

- Norrmännen använder sig av ett kungaskepp och resten norska
  (mellanstora) skepp.
- Danerna ska ha dubbelt så många skepp som norrmännen, de använder
  sig av ett kungaskepp och resten danska (små) skepp.
- Varje skepp ska vara fyllt med kämpar, inklusive en styrman var.
- Alla ledare (tre per lag) måste alltid vara med i spelet och de
  måste alltid starta på olika skepp.
- Kungarna måste starta på de största skeppen.

Exempel:
- Danerna har 4 skepp och 7 kämpar på varje, total 28 st.
- Norrmännen har 2 skepp och 10 på varje, totalt 20 st.

Beroende på hur många skepp som används så ska spelarna ha olika antal
kort på handen:

* 1-4 norska skepp: 3 kort var
* 5+  norska skepp: 4 kort var

## Förberedelser
1. Norrmännen placerar sina skepp innerst i viken och placerar sina
   kämpar ombord.
2. Danerna placerar sina skepp ytterst, vart och ett minst 50 cm från
   fiendens skepp.
3. Varje spelare blandar sin kortlek och drar sedan ett antal kort
   till handen (se ovan för korrekt antal).

## Spelordning
Danerna börjar. Spelarna turas därefter om att utföra en komplett tur,
tills dess att någon vinner eller att var och en har utfört 7 turer.

En spelartur består av följande handlingar:

1. Spela ett kort från handen
2. Aktivera ett eller flera skepp (beroende på spelat kort), plus de
   kämpar som befinner sig ombord.
3. Dra kort så att spelaren återigen har tre kort på handen.

### 1. Spela kort
Spelaren kan spela vilket kort som helst från handen, även om de har
begränsad eller ingen effekt. Läs kortets titel och regeltext högt för
motståndaren.

Om spelaren anser att ett eller flera kort på hand är värdelösa så är
det tillåtet att istället slänga hela eller delar av sin hand och
sedan gå direkt till steg 3. I detta fall får inga skepp aktiveras och
spelaren passar effektivt sin tur för att försöka förbättra korten på
hand.

### 2. Aktivering
Varje kort hör till en av ledarna i spelarens lag (färgglad och
mönstrad ikon), eller så är det neutralt (svar ikon).

Kort som är knutna till en ledare (dvs har en färgglad och mönstrad
ikon i hörnet) kan aktivera skeppet där den ledaren befinner sig, samt
de vänligt sinnade skepp som är inom hörhåll (20 cm, räknat från skepp
till skepp).

Neutrala kort (med svart ikon) kan aktivera alla skepp, oavsett var de
befinner sig.

Ett kort kan aktivera upp till så många skepp som siffran under ikonen
i hörnet visar. Om kortet istället har en prick så kan kortet endast
aktivera exakt det skepp där ledaren befinner sig.

Exempel: Ett kort med Hårdrådes ikon och en 2:a kan aktivera Hårdrådes
skepp och ett till skepp som är inom hörhåll. Alternativt skulle
kortet kunna aktivera två skepp inom hörhåll från Hårdrådes skepp (men
då aktiveras ej Hårdrådes skepp).

Den aktive spelaren väljer först ut och markerar tydligt vilka skepp
som hen aktiverar den här turen. Spelaren utför sedan följande
handlingar för ett skepp i taget:

<pre>
 a) Förflyttning av skepp
 b) Sammanbindning
 c) Avståndsstrid
 d) Förflyttning/anfall med kämpar
</pre>

Grundprincipen är att varje kämpe ombord på ett aktiverat skepp kan
utföra en handling, t ex ro, skjuta pilbåge, eller äntra ett
fiendeskepp.

När alla aktiverade skepp har utfört sina handlingar är steg 2 slut
och spelaren går till steg 3 för att fylla på sin hand med kort.

#### Obrukbara kort
Om en ledare stupar i strid så kan dennes kort inte användas utan
förblir i handen tills dess att spelaren spenderar en tur på att
slänga ett eller flera kort och passa sin tur (se steg 1).

#### a) Förflyttning av skepp
Ett skepp kan flyttas om det:
 1. Har en styrman (kämpe placerad vid styråran)
 2. Inte innehåller fiendekämpar

 Spelaren väljer hur många av kämparna ombord som ska spendera sin
 handling på att ro. I första hand måste styrmannen väljas, med andra
 ord måste styrmannen vara med och ro om skeppet ska flyttas (det är
 dock tillåtet att inte flytta alls, styrmannen kan då göra annat
 under aktiveringen). Varje kämpe som hjälper till att ro bidrar med 5
 cm till förflyttningen av skeppet. Mät från spetsen på fören och till
 den punkt på spelplanen ditt skeppet ska ta sig.

 Styrman och övriga kämpar som rott skeppet har förbrukat sin
 handling för den här aktiveringen och kan ej utföra andra handlingar.

 Ett skepp som är sammanbundet med ett annat skepp (se nedan) kan inte
 flyttas utan att först *huggas loss*, detta kräver en handling från
 någon kämpe ombord. Denna kämpe kan inte delta i någon annan handling
 under resten av aktiveringen.

#### b) Sammanbindning
Istället för att slåss kan en kämpe knyta ihop skeppet han befinner
sig på med ett annat skepp.

Ihopbundna skepp som tillhör samma lag räknas som en enhet och
kämparna ombord kan anfalla som en grupp.

Vid avståndsstrid så tar ihopbundna skepp skada som om de var ett
skepp och kan alltså välja fritt bland alla kämpar ombord vilka som
ska dö.

Det är möjligt att binda ihop skepp som tillhör olika lag, inget av
dem kan då flyttas utan att en kämpe ombord först spenderar en
handling på att hugga loss skeppet han befinner sig på.

Flera kort blir också mer effektiva i de fall då aktiverade skepp är
sammanbundna.

#### c) Avståndsstrid
Kämpar som inte deltagit i rodd eller sammanbindning av skepp kan
attackera motståndaren genom avståndsstrid (detta är då deras
aktivering för turen, de kan ej flytta eller anfalla i närstrid under
samma aktivering).

Följande begränsningar gäller för avståndsstrid:
- Bågskyttar når 40 cm (mät från skepp till skepp).
- Stenkastning når 10 cm (mät från skepp till skepp).
- Alla kämpar som deltar i avståndsstrid under en aktivering måste
  anfalla samma skepp. Det innebär att om ett skepp som befinner sig
  mer än 10 cm bort ska attackeras, så kan endast bågskyttar delta i
  striden.
- Det går inte att använda avståndsstrid mot fiendekämpar som befinner
  sig på samma skepp.
- Om det befinners sig fiendekämpar ombord på det aktiverade skeppet
  kan dina kämpar ombord inte utföra avståndsstrid mot andra skepp
  heller, de är för upptagna med närstriden.

När den aktiva spelaren valt vilka kämpar som deltar i avståndsstriden
så kastas en runa per sådan kämpe (pilbågsskytte och stenkastning är
lika effektiva i detta avseende). Om en ledare deltar i avståndsstrid
räknas den dubbelt och bidrar alltså med två runor till kastet.

Runan 'th' räknas som träff, Odens runa ('o') har ingen effekt i
avståndsstrid.

Den attackerade spelaren måste ta bort en fallen kämpe per träff-runa,
hen kan välja fritt bland alla kämpar i det attackerade skeppet. Om
det träffade skeppet är sammanbundet med andra skepp så är det även
tillåtet att ta skada genom att låta kämpar på dessa skepp falla
istället.

#### d) Förflyttning och anfall med kämpar
Det är aldrig nödvändigt att mäta distans när en kämpe rör sig ombord
på skepp, begräsningen är istället att en förflyttning aldrig kan
inbegripa mer än två skepp -- kämpen kan alltså göra max ett "hopp"
mellan två skepp. Det är endast möjligt att flytta sig ("hoppa")
mellan två skepp om de rör vid varandra, och då endast vid denna
plats.

När kämpar på ett skepp aktiveras för förflyttning/anfall kan de ta
med sig andra kämpar på angränsande skepp, så länge dessa inte är
avskurna pga fiendetrupper som befinner sig emellan de olika kämparna;
detta räknas som en *grupp*. En grupp kan sträcka sig från det
aktiverade skeppet och över alla direkt intilliggande skepp (ej skepp
som är två eller fler "steg" bort). Gruppen existerar tills handlingen
är över. Endast en grupp kan flyttas/anfalla per aktivering.

Alla kämpar som flyttas i en grupp måste röra sig mot samma mål, de
kan alltså inte ta sig in på två olika skepp eller delas upp på något
annat sätt. Observera också att kämpar som deltar i gruppen men
befinner sig på intilliggande skepp måste gå sist ledet, det går inte
att låta gruppen ha flera "fronter" genom att kämparna på det
intilliggande skeppet äntrar det attackerade skeppet från sitt skepp
(TODO: se bild).

##### Närstrid
En förflyttning som slutar på en plats som där fiendekämpar står
räknas som ett *anfall* och leder till närstrid. I detta fall så
flyttas inte kämparna förrän **efter** närstriden har utförts.

För varje kämpe med svärd, yxa eller spjut som ingår i gruppen kastar
den anfallande spelaren en runa. Bågskyttar räknas som 1/2 runa
(avrundat nedåt) för detta ändamål, tre bågskyttar ger alltså endast
en runa att kasta. Ledare bidrar med två runor var.

Runan 'th' räknas som träff (kan stoppas av *sköldmur*) medan runan
'o' / Oden ger en skada på både anfallaren och försvararen (denna
skada går ej att undvika förutom via vissa kort). När kämpar dör så
måste spelarna i första hand ta bort de som står längst fram, närmast
fienden som de slåss emot. Vid oklarheter så är det spelaren som tar
skadan som bestämmer exakt vilken kämpe som faller.

Efter att skada har delats ut, om försvararen förlorade kämpar, så
**måste** anfallaren flytta in sina trupper åtminstone så mycket att
de tomma platserna fylls (det är tillåtet att flytta ännu fler kämpar,
om det finns plats). Övriga anfallande kämpar i gruppen flyttas efter
så att inga överdrivna luckor uppstår. En anfallande grupp rör sig
alltså som ett slags "organism" som försöker hålla sig samman och röra
sig mot sitt mål, använd fantasi och sunt förnuft för att utarbeta
detaljerna.

Exempel: Den danske spelaren anfaller normännen med fem kämpar mot ett
fullsatt skepp. Tre norrmän och en dansk dör i striden, nu måste tre
av de fyra kvarvarande danskarna flytta över till det norska skeppet.

Observera att det alltså inte går att anfalla fiendekämpar utan att
samtidigt riskera att göra en (fördröjd) förflyttning, man kan t ex
inte slåss från ett skepp till en intilliggande utan att vara beredd
på att också flytta över till det. Det är bara de anfallande kämparna
som har detta krav, eventuella kvarvarande kämpar som ej ingick i
gruppen stannar alltid kvar där de är.

##### Flykt / förflyttning
Förflyttning inom eller till ett allierat eller tomt skepp är
tillåten. Det går inte att flytta genom fientliga kämpar om de
blockerar vägen.

En fredlig (icke anfallande) förflyttning bort ifrån eller
förbi fiendetrupper leder till att får utföra en *gratisattack* där
två runor kastas, detta räknas som närstrid men spelaren som gjorde
gratisattacken flyttar aldrig efter sina kämpar, oavsett hur stor
skada de gjorde på den aktiva spelaren.

### 3. Dra kort
Det spelade kortet ska nu läggas i en slänghög bredvid spelarens
draghög.

Spelaren drar sedan kort från leken tills dess att hen har lika många
som hen startade med (tre eller fyra, beroende på antalet skepp i
början av partiet). Om kortleken skulle få slut på kort så är spelet
slut och går till poängräkning (se nedan).

## Spelets slut
Spelet tar slut
 1. Om någon av kungarna dör (spelaren förlorar då omedelbart)
 2. En av spelarna inte kan dra kort från sin lek för att den är tom
 3. När båda spelarna har spelat sju turer var

I fall 2 och 3 går spelet vidare till poängräkning:

### Poängräkning
Om en spelare vunnit genom att döda motståndarens kung så räknas inte
poäng. Om båda spelarna har sina kungar kvar så räknar de poäng för
de här sakerna:

- Varje sjunket eller övertaget motståndarskepp: 10 poäng
- Varje dödad fiendeledare: 10 poäng
- Varje dödad fiendekämpe: 1 poäng

Spelaren med mest poäng vinner. Vid exakt samma poäng så är partiet oavgjort.
